Bombe su una scuola: se a morire sono gli insegnanti

Due insegnanti sono stati uccisi da un bombardamento su una scuola a Gorlovka, nell’autoproclamata Repubblica popolare di Donetsk: sembra – ma francamente la cosa è quasi secondaria – che le bombe siano state lanciate dalle forze ucraine in chiave anti-separatista. Ciò mentre i Russi, che invece appoggiano la locale secessione, stavano a loro volta bombardando le città ucraine e puntando ai palazzi del potere. Se così fosse davvero l’evento mostrerebbe il lato più inquietante della guerra: aggressori ed aggrediti si mescolano, torti e ragioni – che pure esistono – sembrano annullarsi e confondersi perché contaminati dal sangue dei civili.
Ho visto sul web le foto delle aule della “Scuola 50” devastate, nonché un breve filmato amatoriale, davanti al quale ho faticato a trattenere la commozione. Si scorge infatti chiaramente una stanza con una bacheca affollata di fogli, come quelle di qualunque scuola, compreso il nostro Liceo. Ci sono poi le scaffalature a parete, con gli immancabili faldoni e forse (ma le immagini non sono nitide), un po’ di libri e compiti in classe archiviati. C’è un tavolo, con delle sedie, lo schermo di un pc e una fotocopiatrice (o una stampante?). E, nonostante i danneggiamenti, si intravvede una porta che dà su un’altra stanza, con altre sedie: siamo in una presidenza o una segreteria annessa a una sala insegnanti? Forse. Quel che è certo è che il pavimento è ricoperto di calcinacci, e che appaiono incustodite delle borse, probabilmente femminili, abbandonate durante il bombardamento.  Siamo nel Donetsk – dicevo – una terra che prima di questi giorni quasi nessuno sapeva che esistesse; ma siamo anche a Roma, a Parigi, a Londra, a Nuova Delhi o a… Vimercate. Perché quando si colpisce una scuola, è un po’ come se si colpissero tutte le scuole del mondo: nessuno deve morire perché sta insegnando o apprendendo. Quelle borse incustodite, inoltre, potrebbero essere quelle delle mie colleghe, e quei faldoni potrebbero contenere i documenti dei miei alunni. E sotto quelle bombe avrei potuto esserci io, se fossi nato in un altro luogo della terra, neppure troppo lontano dal mio. 
Pertanto non chiediamoci se la scuola di Gorlovka sia stata colpita deliberatamente o la sua distruzione sia un fatale “danno collaterale” Oppure se i due insegnanti morti fossero indipendentisti filo-russi o parteggiassero per il governo filo-occidentale di Kiev. Certo – lo ripeto – la storia non è neutrale, e per ogni evento esistono responsabilità precise da ricercare: non è accettabile un generico qualunquismo.  Ma – come dice il libro biblico del Qoelet – «per ogni cosa c'è il suo momento, il suo tempo per ogni faccenda sotto il cielo»; e questo è per noi è il tempo della condanna assoluta della guerra, “senza se e senza ma”, nonché del cordoglio per la morte di due sconosciuti colleghi. Sarà pensando a loro che – insieme con i nostri studenti – nei prossimi giorni continueremo il nostro comune cammino di crescita e di libertà, ritenendoci fortunati perché possiamo combattere con le armi del pensiero e della parola e non con i mortai e i kalashnikov.  E impegnandoci a fondo per dimostrare di meritarci – almeno un po’ - questa straordinaria fortuna e preservarla per le generazioni successive. 

Prof. Mauro Reali 