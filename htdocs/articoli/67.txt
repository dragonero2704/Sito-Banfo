Fashion Wok

Fashion wok:
Il wok è la grande pentola che, nella cucina orientale, soprattutto in quella thailandese, viene utilizzata per mescolare tutti i diversi ingredienti di un piatto tipico, composto da noodles e pietanze che variano a seconda del luogo. Nei ristoranti di street food, di solito, ci si può “costruire” da soli il proprio wok (così a volte viene chiamato anche il piatto vero e proprio), scegliendo gli ingredienti che si vogliono. Questo è lo scopo della rubrica “fashion wok”: mescolare tendenze, idee e spunti diversi per ispirarvi e dare a tutti voi dei consigli per creare il vostro personale e bellissimo wok, uno stile tutto vostro, da esibire con orgoglio nei corridoi del Banfi.


Siamo tornati. Da ormai tre mesi a questa parte andiamo tutti i giorni a scuola, tutti insieme. Ci troviamo, parliamo, ridiamo, ma soprattutto ci guardiamo. Tra ragazzi e ragazze, ragazzi e ragazzi, ragazze e ragazze. Finalmente possiamo di nuovo osservare e farci osservare. E quale modo migliore di attirare gli sguardi della tua crush se non con un outfit perfetto? I vestiti che indossiamo fanno parte di noi. Attraverso le nostre scelte di stile esprimiamo le nostre passioni, le nostre idee e i nostri desideri. Insomma, un look adatto può diventare una maniera efficace di presentarsi alle altre persone. Quest’anno che si stende davanti a noi è una pagina bianca, da riempire a nostro piacimento: rendiamolo stiloso, particolare e spensierato.
Ecco a voi qualche spunto per raggiungere questo obiettivo: i trend previsti per la stagione autunno-inverno 2021-2022. 
Dopo le quarantene e la didattica a distanza degli anni scorsi, l’energia accumulata è alle stelle. Esplodete pure! Le parole chiave sono fantasia, avventura e divertimento: colori e texture fantasiose fanno al caso vostro. Le tonalità di tendenza quest’anno sono tre: marrone caramello, viola glicine e verde prato. Un must-have, se volete proprio spiccare tra la folla, sono i maglioni super colorati, stile cardigan di Harry Styles. Nei giorni in cui non andranno i caloriferi saranno i vostri migliori amici! 
Ovvio, in ogni caso il fascino dell’outfit total black non svanisce mai: se un giorno non sapete cosa mettervi (e siete in un ritardo tragico) jeans e maglietta nera sono sempre una scelta sicura ed elegante, soprattutto se arricchiti da accessori particolari e ben visibili. 
Tenete bene a mente che “semplice” non coincide necessariamente con “banale”, affatto! Gli outfit più chic e classy sono quelli pensati ma non esagerati. Basta guardare come si vestono le modelle fotografate dai paparazzi mentre sono “off duty”: Kendall Jenner, Bella e Gigi Hadid, Adut Akech, Vittoria Ceretti… Tutte loro riescono a colpirci indossando capi super basic, ma coordinati perfettamente.
Non esitate, però, a far uscire tutta la vostra personalità con i vestiti. Le tinte animalier rimangono un’arma efficace per creare un look grintoso e audace. Scegliete quella che vi piace di più: zebrata, leopardata, tigrata… Mi raccomando, però, una sola per volta!
In generale, sperimentate l’oversize. Vale per tutti i capi: cappotti, pantaloni, camicie, magliette…Non c’è bisogno di indossare vestiti super aderenti per catturare l’occhio. Con un capo oversize, l’outfit diventa moderno e unico: provate per credere! 
E per gli accessori?
Usate e abusate di orecchini, collane e anelli dalla forma particolare. Più sono, meglio è! Con un anello su ogni dito, orecchini particolarmente vistosi e catene super heavy al collo sembrerete appena usciti da un photoshoot per Gucci.
Insomma, non abbiate paura di buttare fuori il vostro vero io. Lizzo, durante il suo concerto a Glastonbury nel 2019, ha espresso benissimo questo concetto: “We can’t save the world if we don’t save ourselves first”. Non possiamo salvare il mondo se non salviamo prima noi stessi. Per vivere felici, aperti e in armonia con gli altri bisogna imparare ad accettare e a esprimere chi siamo davvero. La confidence rende anche più attraenti, è risaputo. Allora, cosa state aspettando? Ribaltate il vostro armadio, andate a fare shopping, cercate il mercatino dell’usato più vicino: rendiamo la nostra scuola la più cool dell’universo!