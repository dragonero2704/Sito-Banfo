Non è normale che sia normale

Nel 1999 l’ONU ha istituito la Giornata internazionale per l’eliminazione della violenza contro le donne, fenomeno tanto diffuso da essere definito “un flagello mondiale”. Come data è stata scelta il 25 novembre in memoria delle sorelle Mirabal, anche conosciute come “Les mariposas” (“Le farfalle”), brutalmente torturate e uccise in questo stesso giorno nel 1960 per il loro impegno e attivismo contro la dittatura allora vigente nella Repubblica Dominicana. Sebbene siano passati ormai più di vent’anni, tutt’oggi continuano a far parte delle notizie di attualità episodi di violenza, fisica o sessuale, perpetrata contro le donne, la quale sfocia in femminicidio nei casi più estremi. E non solo.
Viene infatti riconosciuto come violenza di genere «qualsiasi atto di violenza per motivi di genere che provochi o possa verosimilmente provocare danno fisico, sessuale o psicologico, comprese le minacce di violenza, la coercizione o privazione arbitraria della libertà personale, sia nella vita pubblica che privata», secondo la definizione individuata dall’ONU nel 1993. Violenza di genere e violenza contro le donne vengono spesso utilizzati come sinonimi, in quanto quest’ultima si basa per la maggior parte delle volte sul radicamento di un rapporto di prevaricazione e discriminazione tra il genere maschile e quello femminile: ci si sente dunque legittimati a disporre come meglio si crede di una donna perché è tale, come se questo comportasse una minore dignità in quanto essere umano. È evidente come sia dunque compresa un’ampia gamma di abusi, che tuttavia spesso non vengono riconosciuti come tali, pur non comportando un minore disagio da parte della vittima. Alla sofferenza di quest’ultima si aggiunge anche un senso di vergogna, paura di incorrere nella stigmatizzazione sociale, che la porta a tacere; non siamo nuovi, infatti, al deprecabile eppure così diffuso fenomeno di victim-blaming, un vero e proprio processo, sviluppato sui media oppure all’interno della comunità di cui si è parte, con tanto di giudice, giuria e imputato: chi ha subito l’abuso, per l'appunto. La cronaca offre, tristemente, numerosi esempi che mostrano con chiarezza come, senza distinzione di genere, la nostra società sia ancora pervasa da una mentalità fondamentalmente sessista, ereditata da un sistema sociale di tipo patriarcale che implica l’inferiorità del genere femminile rispetto a quello maschile, prevedendo dunque differenti regole di comportamento. Così, solo qualche giorno fa, nel torinese un’insegnante di un asilo nido è stata licenziata perché vittima di revenge porn (reato in Italia dal 2019): l’ex-compagno aveva infatti diffuso un video intimo che la vedeva protagonista, risalente al periodo della loro relazione, senza il consenso della stessa; pur avendo denunciato l’accaduto il materiale è stato inviato anche alla direttrice della struttura in cui lavorava, che ha provveduto licenziandola. Quale sarebbe stata dunque la sua colpa: aver filmato un momento d’intimità, privato, che si suppone faccia parte della vita di una qualunque coppia? Oppure aver riposto la propria fiducia in una persona che in seguito l’ha tradita, così come ha fatto la società stessa? 
Il fenomeno di revenge porn, ormai sempre più diffuso, non è che una delle forme di violenza esercitate contro le donne: la mancanza di un danno fisico, infatti, non esclude un grande disagio psicologico, tale da portare al suicidio in alcuni casi. Talvolta, tuttavia, si è portati a individuare un abuso solo dove vi siano delle prove fisiche, tangibili, arrivando dunque a normalizzare o sminuire alcuni comportamenti, come le molestie, le umiliazioni verbali, le battute sessiste dette “solo per scherzare”, la manipolazione psicologica, la violenza economica (ovvero il controllo del denaro da parte del partner, oppure il divieto d’intraprendere attività lavorative esterne all’ambiente domestico), o anche l’isolamento forzato dai propri familiari e amici: ognuno di questi esempi è un abuso, una forma di controllo, una ripetizione della presunta inferiorità di una donna rispetto a un uomo, la quale non sarebbe altro che un oggetto, un possesso. 
Le molteplici facce che essa può assumere non è che una delle cause che rendono difficile quantificare o inserire in un grafico tutti gli episodi di violenza contro le donne che avvengono nel nostro Paese: molte di queste, infatti, si sentono costrette a tacere e sopportare in silenzio, senza denunciare l’accaduto.  Secondo i dati Istat, il 31,5% delle donne tra i 16 e i 70 anni (quasi 7 milioni) hanno subito una qualche forma di violenza fisica o sessuale; soltanto il 13,2% di queste, però, ha subito un abuso da parte di uno sconosciuto. Questo implica che la maggior parte delle violenze viene perpetrata in ambito domestico o familiare, dal partner attuale o dall’ex-partner, da conoscenti, amici, parenti: persone che avrebbero dovuto prendersi cura di loro, che sostengono di agire per il loro bene, di amarle. Ma amare non è mai violenza.
La situazione di emergenza sanitaria che vige in questo momento in Italia, e il relativo lockdown, hanno solo aumentato le già gravi difficoltà delle vittime di violenza domestica, che spesso si sono trovate costrette a rimanere giorno e notte in un ambiente di soprusi, senza il conforto di amici o familiari, spesso impossibilitate a richiedere aiuto: per questo motivo, sui social sono stati diffusi video che mostrano una sequenza di gesti da ripetere davanti alla webcam per comunicare al proprio interlocutore di trovarsi in una situazione di pericolo. Invece, le richieste di intervento effettuate ai centri antiviolenza sono quintuplicate durante il periodo di lockdown. 
Ha inizio oggi la campagna annuale UNite promossa dall’ONU, 16 giorni di attivismo e sensibilizzazione che si protraggono fino al 10 dicembre (giornata internazionale dei Diritti Umani): perché la violenza sulle donne è una violazione dei diritti umani, e non c’è società che possa garantire la parità tra i generi e l’uguaglianza se questo tipo di soprusi è tutt’oggi perpetrato. 
Nel 2020 in Italia è stata uccisa una donna ogni tre giorni; nell’89% dei casi questo è avvenuto in ambito familiare. No, non è normale che sia normale. 
