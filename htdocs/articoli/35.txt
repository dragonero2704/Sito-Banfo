L'effetto Lucifero 

La violenza, nel corso della storia, si è rivelata essere un’arma a doppio taglio. Da una parte essa è riconducibile ad atti disumani e spietati, tuttavia, un cospicuo numero di pensatori e filosofi di ogni epoca difende lo iustum bellum, ovvero la guerra legittima. Il concetto risale alla civiltà romana,  l’idea moderna di guerra giusta risale però alla teorizzazione della scolastica medievale. Quando diventa legittimo praticare violenza? Secondo filosofi cristiani, come Agostino e Tommaso D'Aquino, la guerra può considerarsi giusta in tre casi: se condotta per punire i responsabili di un grave danno, se difensiva, se dichiarata per un torto subito. 
Eppure l’essere umano da sempre è responsabile di effimere violenze, ingiustificabili e dettate dall’irrazionalità. Aristotele afferma che l’uomo è un animale politico, portato alla socializzazione e dotato di raziocinio. Ciò che ci differenzia dalle bestie è la ragione, secondo la quale l'individuo agisce e grazie alla quale non si lascia sopraffare dall’istinto. 
Ma allora che cosa porta l’uomo a compiere atti cruenti e spietati? Ci basti ricordare il nazismo, l’unità 731 giapponese e tutte le dittature che si sono affermate nel corso degli anni. Nondimeno si pensi agli eventi di cronaca, come il vicino della porta accanto che si rivela essere uno spietato killer. 
Anche lo psicologo statunitense Philip Zimbardo si pose il medesimo interrogativo, chiedendosi nello specifico come può una persona essenzialmente buona, considerata normale, trasformarsi in un mostro capace degli atti più disumani.
Perciò nel 1971 decise di condurre un esperimento di psicologia sociale, dimostrando il processo di deindividuazione teorizzato da Gustav Le Bon. 
Egli riteneva, in linea con il pensiero di Le Bon, che la maggior parte degli individui, se inseriti in un determinato contesto ed esercitanti un certo potere, possono subire un processo di deindividuazione, perdendo dunque la propria autoconsapevolezza e consequenzialmente la propria identità.  La risposta ad anni di domande da parte di psicologi e ricercatori sarebbe il cosiddetto Effetto Lucifero: in determinate circostanze, la malvagità può introdursi nell’animo umano, e, in particolare, alla base di questa trasformazione vi sono il processo di deindividuazione e il potere. Il male è l’esercizio del potere, il potere è corruttore dell’animo umano.
L’esperimento di Zimbardo è oggi denominato come “Esperimento Carcerario di Stanford”, ed ebbe luogo presso l’Università di Stanford, in un seminterrato. Dopo aver reclutato 75 volontari, il sociologo ne selezionò 24, bianchi, di sesso maschile, ma soprattutto che non avevano mai avuto problemi con la legge. Una metà avrebbe interpretato il ruolo delle guardie, mentre l’altra  il ruolo dei detenuti.  Persino il Dr. Zimbardo vestì i panni di un ruolo, ovvero quello di responsabile del carcere. Per rendere l’esperimento il più reale possibile coloro che ricoprivano il ruolo di detenuti vennero arrestati e incarcerati, sotto gli occhi increduli delle proprie famiglie e del vicinato. Una volta arrivati alla finta prigione, venne assegnato loro un numero identificativo, vennero perquisiti, denudati e cosparsi di una polvere anti pidocchi, così come avveniva per le normali pratiche carcerarie. A questo punto, venne consegnata ai prigionieri l’uniforme di colore bianco, da indossare senza biancheria intima, mentre alla caviglia di ognuno dei prigionieri fu legata una catena, per ricordare loro il luogo deprimente nel quale si trovavano e il peso dei reati commessi.
L'esperimento sarebbe dovuto durare due settimane, ma la situazione precipitò ben prima e questo dovette concludersi dopo appena 6 giorni. Le guardie, per tenere a bada i detenuti, abusarono subito del loro status, divenendo spietate e sadiche, costringendo i prigionieri a punizioni riprovevoli, quali essere rinchiusi in celle di isolamento, o non poter andare in bagno. I detenuti inizialmente si mostrarono ostili, sembrava che stessero organizzando un complotto, ma, con l’intensificarsi della violenza delle guardie, iniziarono ad assumere un atteggiamento passivo, perdendo di vista la propria persona e la cognizione della realtà.
In tempi più recenti, i risultati ottenuti dall’esperimento di Zimbardo sono stati messi in dubbio; nel 2011, un ragazzo che rivestiva il ruolo di guardia ha rivelato che il gruppo sarebbe stato istruito dai ricercatori a esercitare un controllo psicologico sui prigionieri. Inoltre, l’esperimento è stato contestato per la metodologia messa in atto, non scientifica e soprattutto anti etica. 
La veridicità dell’esperimento non è dunque comprovata, tuttavia è del tutto evidente che anche se le guardie fossero state influenzate, queste, dotate di libero arbitrio, hanno comunque scelto la via della violenza e del sadismo. Il carcere induce ad assumere le norme e regole delle istituzioni come un unico valore cui il comportamento del singolo deve adeguarsi. Diminuita la consapevolezza di sé, le guardie hanno giustificato le proprie azioni come parte di quelle compiute dalla massa, celando così la propria violenza dietro gli atti del gruppo. 
Tre anni dopo l’Esperimento Carcerario di Stanford, l’Effetto Lucifero si ripetè in una performance di Marina Abramovich. Artista nota per le sue performance eccentriche, Marina voleva dimostrare come gli individui, spinti da un sadico senso di curiosità, possano essere responsabili di violenze di ogni tipo e di come queste siano in grado di intensificarsi in condizioni favorevoli. La performance ebbe luogo nello Studio Morra, a Napoli. L’artista rimase per sei ore immobile, alla completa mercé di sconosciuti. Tra il pubblico e lei si trovava un tavolo, sul quale vennero disposti 72 oggetti e un bigliettino lasciato dall’artista che recitava le seguenti parole: “Io sono un oggetto, potete fare con me ciò che volete. Mi prendo ogni responsabilità per sei ore”. 
Tra gli oggetti disposti sul tavolo vi erano anche arme mortali, quali una pistola carica, lamette e catene. Inizialmente il gruppo si limitava a osservare e a muovere il corpo inerme dell’artista, ma lo scenario in breve cambiò totalmente. Parte del pubblico cominciò a compiere gesti sempre più violenti; iniziarono tagliando le vesti di Marina, per poi utilizzare le stesse lame sulla sua pelle, procurandole ferite. Successivamente si verificarono azioni tendenti alla violenza sessuale ed alcuni arrivarono a minacciarla con la pistola carica. 
Il pubblico, calato nella parte del forte che domina sul più debole, aveva completamente dimenticato che sotto il suo sguardo si trovava un essere umano, non un oggetto. 
Entrambi gli esperimenti corroborano le tesi sostenute da Abramovich e dal dr. Zimbardo
Ambedue i casi dimostrano come l’uomo, ricoprendo un determinato ruolo, tenda ad identificarsi totalmente con esso, senza più applicare alcun giudizio critico. Questo spiegherebbe per quale motivo la Germania, plagiata dalla retorica di Adolf Hitler, abbia aderito al nazismo, calandosi perfettamente nel ruolo dello spietato aguzzino. O anche, più banalmente, per quale motivo gli individui si sentano autorizzati a partecipare a una rissa, dando libero sfogo alla violenza, seppur estranei alla vicenda. 