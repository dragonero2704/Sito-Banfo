Mighty Jambo Circus

“Non possiamo vivere con le spalle curve e gli occhi bassi, rassegnandoci a una vita monotona. Abbiamo bisogno di guardare il cielo e le stelle, di sognare, inventare, improvvisare. La creatività ci è necessaria come l’aria” Philipe Petit.                                                                                                                                                                             La creatività: quella smania di dar vita a qualcosa di diverso, di provocare emozioni, di portare cambiamenti e prospettive migliori, che oggi sembra sbiadire sempre un po’ di più. Spesso la si attribuisce unicamente ai lavoretti da scuola materna, ignorando quanto invece sia una risorsa incredibilmente preziosa. 
Il Mighty Jambo Circus ne è un piccolo esempio: questo progetto è nato in Kenya nel 1995 e da allora ragazzi e ragazze desiderosi di reinventarsi e costruirsi un futuro si sono improvvisati acrobati, giocolieri e mangiatori di fuoco. Giorno dopo giorno, le strade di Nairobi sono state invase da giovanissimi artisti circensi intenti a perfezionarsi, allenandosi tra i rifiuti nelle strade fino a quando non sono riusciti ad affittare un capannone nella zona industriale della periferia. Allora si sono iniziati a preparare degli spettacoli più complessi per comprare attrezzi e materassi, in modo da garantire la sicurezza ai ragazzi nuovi che si aggiungevano quasi ogni settimana. Non contenti, i fondatori del futuro Mighty Jambo Circus hanno trasformato un fatiscente capannone  in un luogo di ritrovo per artisti, pittori e musicisti, ma soprattutto uno spazio sicuro dove ci si può permettere di sognare.
Nel corso degli anni quella che prima era nata come un’idea indefinita, in un territorio dove le case non sono adeguate, il tasso di criminalità è altissimo e l’odore chimico delle discariche percorre tutte le vie, ha assunto il profumo delle possibilità per i bambini e gli adolescenti della periferia di Nairobi. Oggi, grazie alle donazioni di sostenitori che provengono da tutto il mondo, il Mighty Jambo Circus propone progetti per il miglioramento dell’istruzione e lo sviluppo della comunità trasformando ragazzi e ragazze provenienti da un contesto sociale degradato in trapezisti, giocolieri, equilibristi, il tutto in maniera completamente gratuita. I soldi ricavati dagli spettacoli vengono invece utilizzati per pagare le rette scolastiche di bambini e bambine, altrimenti impossibilitati a continuare gli studi.
Questa pandemia ha fermato gli allenamenti e le attività solitamente settimanali per più di cinque mesi, ma recentemente le porte arrugginite del capannone nella zona industriale sono state riaperte e i numerosi ragazzi hanno ripreso ad allenarsi per perfezionare il prossimo spettacolo. Il Mighty Jambo Circus è solo uno dei tanti esperimenti riusciti, nati dalla necessità e dalla volontà di creare con le proprie mani un futuro concreto e pieno di possibilità. 
Come disse Martin Luther King, “La salvezza umana giace nelle mani dei creativi insoddisfatti.”