Complottismo: da Kennedy ai giorni nostri

L’espressione “Teoria del complotto” venne usata per la prima volta nel 1964, negli USA. Pochi mesi prima, il 22 novembre del 1963, a Dallas, Texas, John Fitzgerald Kennedy, trentacinquesimo presidente degli Stati Uniti, era stato assassinato a bordo della limousine presidenziale con tre colpi che hanno svoltato il corso della storia. Furono definite teorie complottiste tutte quelle congetture che si ponevano in posizione critica rispetto alle conclusione tratte dalla Commissione Warren, istituita ufficialmente per l’indagine dell’omicidio.

Negli ultimi giorni abbiamo tutti sentito molto parlare di complottismo. Non sto parlando della convinzione di alcuni che il riscaldamento globale non esista (così come non esisterebbero il Molise e la Finlandia), e nemmeno delle teorie secondo le quali l’attentato dell’11 settembre sarebbe stato architettato dal governo degli Stati Uniti stessi. Mi riferisco a tutte le storie, che ormai hanno raggiunto ogni angolo del web, che tentano di scoprire cosa si celi sotto la pandemia in corso.

Una potenziale arma batteriologica in laboratorio che, però, è per sbaglio fuoriuscita dando vita alla pandemia?

Un sistema messo in atto da Bill Gates, il più grande donatore privato dell’OMS, per creare terrore ed in seguito, placata la situazione attraverso un vaccino, dominare l’intera umanità? O forse che gli Stati Uniti e la Francia abbiano progettato lo scoppio di questa epidemia per danneggiare i commerci tra Italia e Cina attraverso l’ appena inaugurata “Nuova Via della Seta”? Una trovata degli ambientalisti per diminuire i livelli di inquinamento? Magari invece si tratta di una situazione sfuggita di mano ad alcuni scienziati di un laboratorio di Wuhan che stavano studiando come il virus, iniettato in un ceppo di pipistrelli, penetrasse nelle cellule e si moltiplicasse.

Le ipotesi, da quelle a più azzardate a quelle più verosimili, sono pressoché infinite. Ognuna di queste è stata confutata dalle fonti ufficiali che continuano a sostenere che la trasmissione alla specie umana sia avvenuta, con alte probabilità, in un mercato di animali di Wuhan, in Cina.

Cosa accomuna, però, questo evento all’assassinio di JF Kennedy o agli anni della Rivoluzione Francese (infatti, nonostante il termine teorie del complotto sia apparso solo nel 1964 il meccanismo in questione esisteva già da lungo tempo)?

In base a quanto dicono alcuni studiosi, eventi tragici, quali la morte di un importante personaggio, una pandemia, atti terroristici e catastrofi di vario genere, colpiscono a tal punto l’immaginario comune da rendere difficile al pubblico l’accettazione dell’evento così come è, spesso rivelatore della debolezza e dei limiti umani. La diretta conseguenza è che all’opinione pubblica risulta molto più facile giustificare tali eventi costruendo elaborate teorie complottiste, in quanto queste, almeno, permettono di identificare un colpevole che si celi sotto la catastrofe.