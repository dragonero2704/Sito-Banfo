Intanto al Cairo


Patrick Zaky, attivista e ricercatore dell’Università di Bologna, è stato arrestato al Cairo il 7 febbraio di quest’anno per “aver diffuso false informazioni ed aver promosso la partecipazione a proteste non autorizzate”. L’ultimo aggiornamento che abbiamo sulle sue condizioni è il prolungamento della detenzione per altri 45 giorni in attesa di un processo nel quale Zaky rischia di essere condannato fino a 25 anni di reclusione. L’attuale stato di fermo non gli consente di contattare in alcun modo i suoi avvocati e lo costringe a subire le violazioni di tutti quei diritti per il rispetto dei quali si stava battendo prima di finire tra le mani delle autorità egiziane. Torture, trattamenti disumani, questo è ciò che viene destinato ai prigionieri di coscienza in Egitto, privati di un giudizio equo ed imparziale nella maggior parte dei casi.
Il giovane aveva lavorato in passato come ricercatore sulle questioni di genere per l’Eipr (Iniziativa egiziana per i diritti della persona), una tra le molte ong prese di mira dal governo egiziano. I rapporti tra il Paese Nord Africano e le organizzazioni non governative, straniere e non, è sempre stato travagliato, ma negli ultimi anni è andato decisamente peggiorando. Se infatti con Hosni Murabak, ex presidente, c’era una certa tolleranza e gli ostacoli che venivano posti a tali enti erano tendenzialmente solo di natura amministrativa, con Abdel Fattah al Sisi, attuale Presidente della Repubblica egiziana, gli arresti e le minacce dei loro esponenti principali sono sempre più frequenti. Dal 2014 le autorità ed il governo egiziano additano i gruppi che si occupano della difesa dei diritti umani come “associazioni terroristiche”, congelandone i beni e riducendone di gran lunga gli spazi d’azione. 
Lo scorso 5 dicembre è stata chiusa un’inchiesta contro venti organizzazioni non governative locali accusate di aver ricevuto fondi esteri illegalmente. Tale inchiesta trova la sua origine nel 2011, quando le autorità egiziane fecero irruzione nelle sedi di alcune ong, egiziane e straniere, tra cui la Freedom House, l’International Republican Institute e il National Democratic Institute. Nel mirino sono finite soprattutto le associazioni locali e, nonostante si possa riconoscere nella chiusura dell’inchiesta un passo avanti, sono in molti a frenare il potenziale entusiasmo. Nasser Amin, direttore del Centro arabo per l’indipendenza della magistratura e della professione legale, sottolinea come le venti ong in questione non siano tutte quelle coinvolte nel caso 173/2011, e che si tratti per lo più di quelle che si occupano di beneficenza o di cooperazione allo sviluppo, che dunque normalmente non hanno a che scontrarsi con lo Stato nello svolgimento delle loro attività. Viene evidenziato poi come non sia chiaro se l’inchiesta sia chiusa definitivamente oppure se verranno aperte nuovamente indagini su organizzazioni indipendenti. Bisogna amaramente riconoscere che questo evento non segna un reale cambiamento di rotta. 
Continuano infatti ad essere vittime di processi ingiusti, inchieste e carcerazioni i membri delle principali ong. In ultimo, il 6 dicembre è stato confermato il congelamento dei beni patrimoniali e delle proprietà di 3 dirigenti dell’Eirp, scarcerati appena tre giorni prima. Secondo alcune fonti di Amnesty International, almeno 31 membri di ong sono soggetti di divieto di viaggio all’estero, e 10 tra questi hanno subito il congelamento dei beni. 
Le organizzazioni non governative ed i loro membri non sono le uniche vittime del regime egiziano. I diritti umani dell’intera popolazione, nell’intero Pese, sono duramente messi alla prova. Basti pensare al fatto che negli ultimi due mesi sono state messe a morte 57 persone, quasi il doppio rispetto alle 32 totali del 2019. Bisogna poi considerare la possibilità che questi numeri siano minori rispetto a quelli reali, data la tendenza delle autorità del Paese a non rendere noti i dati delle esecuzioni e dei processi giudiziari.
 Alla luce di quanto scritto del caso Zaky, del caso Regeni e delle innumerevoli violazioni dei diritti fondamentali dell’uomo che in Egitto sono diventate consuetudine ormai da anni, come ci si può spiegare l’attribuzione della legion d’onore (più alta onorificenza assegnata dalla Repubblica francese) da parte di Macron ad al Sisi? Come ci si può spiegare la recente vendita di due fregate militari all’Egitto su decisione del Primo Ministro Giuseppe Conte e del Ministro degli Esteri Luigi di Maio? I Paesi membri dell’Unione Europea, che si fanno promotori e garanti dei diritti fondamentali dell’uomo e del cittadino, chiudono gli occhi mentre firmano gli accordi, militari o economici che siano, fingendo di non vedere. E intanto Patrick Zaky resta in carcere, senza un avvocato che possa difenderlo, in condizioni disumane, per aver lottato perché i diritti che abbiamo noi che viviamo sicuri, nelle nostre tiepide case diventino di tutti.