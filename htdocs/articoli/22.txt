Un accordo che cambierà il mondo

Il 15 novembre scorso ad Hanoi, dopo otto anni di negoziazioni, è stato sottoscritto il “Regional Comprehensive Economic Partnership”, o RCEP, l'accordo commerciale di libero scambio firmato dal più ampio blocco di paesi ad oggi esistente (più grande del blocco europeo e di quello dell'accordo Messico-USA-Canada). L'accordo riunisce infatti i dieci paesi che costituiscono l'Association of Southeast Asia Nation (Brunei, Cambogia, Filippine, Indonesia, Laos, Malesia, Birmania, Singapore, Vietnam e Thailandia) e cinque dei paesi con i quali l'ASEAN ha stretto concordati di partnership bilaterali (Australia, Cina, Giappone, Nuova Zelanda, Sud Corea). L'India, anch'essa parte di un accordo con ASEAN, non ha sottoscritto la RCEP pur avendo partecipato ai negoziati, forse temendo che l'introduzione di dazi ridotti o l'eliminazione degli stessi potrebbe danneggiare i propri prodotti. Tuttavia, il gigante asiatico mantiene il diritto di aderire in qualsiasi momento all'entrata in vigore.
Nonostante la rinuncia dell’India, il RCEP è destinato a diventare il più grande accordo di libero scambio al mondo. I 15 partecipanti della partnership sono infatti tra i maggiori Paesi in via di sviluppo e comprendono collettivamente circa il 30% del PIL e della popolazione mondiale. Allo stesso tempo il RCEP si configura come un accordo ampio e completo, in grado di osservare le diverse sfaccettature dell’agire economico, includendo oltre a disposizioni di tipo commerciale anche forme di cooperazione tra i membri e meccanismi di risoluzione delle controversie. Si propone, da un lato, di incorporare gli impegni stabiliti dall’Organizzazione Mondiale del Commercio (OMC) per un’ulteriore riduzione delle barriere tariffarie e, dall’altro, di integrare disposizioni che prescindono dall’OMC, volte ad affrontare altre questioni normative. Tra queste assumono rilievo i capitoli dedicati alle piccole e medie imprese, l’e-commerce, la risoluzione delle controversie, la proprietà intellettuale e la definizione di procedure per la cooperazione economica e tecnica interstatale.
In un’era segnata dalle controversie commerciali tra Stati Uniti e Cina, il RCEP invia un forte segnale al mondo, manifestando a gran voce la volontà di apertura del continente asiatico.  La conseguenza potrebbe essere uno slittamento degli equilibri mondiali a favore dell’emisfero asiatico, dal momento che il RCEP offre un’importante opportunità di cooperazione con Paesi finora ritenuti quasi secondari ed  anche un’occasione per ristabilire la fiducia collettiva nonostante la crescente instabilità del sistema globale.
La partecipazione della Cina all'accordo rende il RCEP uno degli eventi geopolitici più importanti di questo secolo: infatti, dopo la serie di trattati commerciali stipulati nel megaprogetto della Nuova Via della Seta, dopo aver gestito efficacemente l'epidemia di Coronavirus da marzo in poi riuscendo a rilanciare la propria economia e aver assunto il ruolo di leader mondiale nella lotta ai cambiamenti climatici, questa si propone nuovamente come nazione centrale alla politica mondiale. Questo accordo rafforzerà le sue relazioni commerciali con molti tra i paesi più sviluppati al mondo che, come la Cina, sono riusciti a gestire più efficacemente l'epidemia di Covid: Australia, Corea del Sud, Giappone, Singapore, Nuova Zelanda. Questo nuovo asse politico-economico sposta definitivamente il baricentro della politica mondiale, sia da un punto di vista prettamente economico sia da un punto di vista dello sviluppo umano. Forse questo 2020 pieno di avvenimenti importanti potrebbe essere ricordato dai posteri non solo come l'anno del Covid, ma anche come l'anno in cui, dopo più di quattro secoli, il “centro del mondo” non sarà più il mondo occidentale ma tornerà ad essere quello orientale.
