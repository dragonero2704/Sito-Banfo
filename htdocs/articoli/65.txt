Politica e giovani

Oggigiorno, è sempre più tangibile una discrepanza tra ciò che i giovani e ciò che gli adulti pensano. Infatti, quest’ultimi ritengono che noi adolescenti non siamo tanto interessati alla vita pubblica del nostro Paese, perché troviamo noiosi tutti gli aspetti della politica, che ci vengono insegnati a scuola. Io, come penso anche molti di voi, ritengo che la nostra generazione sia costantemente immersa nella vita politica del nostro Paese, poiché siamo più interessati all’aspetto “diretto” della politica stessa, cioè all’esporre liberamente ciò che pensiamo, al manifestare contro qualcosa che reputiamo sbagliato, come ad esempio il surriscaldamento globale, il razzismo o la discriminazione dei membri della comunità "LGBTQIA". Infatti, siamo stimolati principalmente da una politica di stampo ambientale, anti razziale e tale da lasciare spazio alla libertà di espressione e da permettere a tutti di vivere civilmente, senza distinzioni razziali e tra generi.
La nostra generazione è, più di quanto potrebbe sembrare, letteralmente circondata da spunti che ci fanno riflettere sulla vita politica. Quotidianamente, infatti, i telegiornali mostrano immagini forti, che suscitano dolore e orrore, basti pensare a quelle che riguardano l’immigrazione, alle continue guerre in oriente o alle tensioni tra Nazioni. Queste immagini, dal punto di vista morale, non ci lasciano indifferenti. Inoltre, i social network sono, oggi più che mai, centro della vita politica del nostro paese. Grazie a questo fattore, abbiamo l’occasione di entrare immediatamente a contatto con la realtà politica. Per di più, la nostra generazione, non dimentichiamoci, è stata costretta, ed è costretta tutt’oggi, a vivere parte della sua adolescenza durante un periodo caratterizzato da continue restrizioni e decreti legge, i quali, ovviamente, non ci hanno lasciati senza domande: ci siamo chiesti, infatti, cosa questi fossero e a cosa servissero, da chi e in che condizioni si potessero pubblicare. Grazie a queste domande che ci siamo posti, anche a scuola, abbiamo scoperto il funzionamento del nostro Stato e della nostra vita politica. In aggiunta, il trascorrere il nostro tempo a scuola ha aiutato noi giovani a vivere in una società più multietnica che mai, a sottostare a regole di comportamento e ad avvicinarsi alla vita pubblica, in quanto la scuola stessa è una “simulazione” di ciò che è veramente la nostra democrazia (si volgono, infatti, ad esempio, assemblee di istituto o di classe o manifestazioni). Dunque, noi tutti, consciamente o inconsciamente, abbiamo sviluppato nell’ultimo periodo un nostro modo di pensare e di agire, sorto in gran parte dalla circostanza in cui viviamo, e, inevitabilmente, un interesse alla vita politica.
D’altro canto, molti nostri coetanei tendono a disprezzare la politica, principalmente per il fatto che questa venga insegnata a scuola in maniera prettamente teorica nella materia di “Educazione civica”. Dunque, potenzialmente, potremmo cadere in un “disinteresse” riguardo alla vita pubblica, nonostante la politica sia essenziale nel vivere civile fuori da scuola. Quindi, cosa potrebbe fare la scuola affinché non si incorra in questa conseguenza? A parer mio, questa dovrebbe insegnare ai propri studenti come esprimersi correttamente e come far valere le proprie opinioni, di modo che ognuno possa parlare liberamente riguardo la propria idea di politica. L'obiettivo della scuola, infatti, è di preparare delle persone, dotate di intelletto, alla vita pubblica al di fuori dell’istituzione scolastica stessa.
In conclusione, penso, come spero pensiate tutti voi, che la nostra generazione, per tutti i motivi precedentemente citati, influirà attivamente sulla futura vita politica del nostro paese, evitando, così, di cadere in una forma di anarchia egoistica.