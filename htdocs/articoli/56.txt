Super Mario Galaxy

Siete appassionati di videogiochi? Vi piacciono lo spazio e le galassie? Allora ho esattamente il videogioco che fa per voi: Super Mario Galaxy! 
Super Mario Galaxy è un videogioco della saga di Mario che introduce meccaniche totalmente nuove.
È uscito nel 2007 per Wii ed è il miglior gioco che la Nintendo abbia mai prodotto. La storia si svolge su una navicella spaziale, l'Osservatorio Cometa, che si muove grazie alle Superstelle, ovvero delle piccole stelline di vario colore con gli spigoli arrotondati e con due occhietti neri. Esse sono alla base di questo videogioco: senza, Super Mario Galaxy non esisterebbe. Al momento però le stelle sono state rubate e la navicella è ferma, quindi lo scopo del gioco è usare Mario per recuperare le Superstelle dai vari mondi, rimettere in funzione l'Osservatorio e salvare la Principessa Peach dalle grinfie di Bowser. Non sapete chi è? È  nientepopodimeno che l’antagonista più iconico dei videogiochi Mario: una tartarugona enorme con il guscio verde spinoso, un ciuffo rosso fuoco e con l’abilità di sputare fiamme. Il suo unico scopo nella vita è cercare di sposare Peach e sconfiggere il suo acerrimo nemico Mario. 
Oltre alle classiche meccaniche di salto e corsa, in questo gioco viene introdotta la piroetta, utile per raccogliere degli oggetti rinchiusi dentro dei cristalli, ma non è l’unica novità: per la prima volta nella storia fa la sua apparizione Rosalinda, la regina degli Sfavillotti (delle creaturine a forma di stella) e comandante dell'Osservatorio Cometa. È una bella principessa dai capelli biondi, lunghi e l'abito turchese: in poche parole è il personaggio più affascinante di tutta la saga Mario! 
Una cosa fantastica del gioco è che non finisce dopo aver salvato la Principessa Peach, ma continua con altre missioni, rendendo la storia più lunga e complessa, ma anche più divertente da giocare sia per la prima volta sia con la modalità più difficile.
Non ho dubbi che questo gioco sia perfetto così com'è e non abbia bisogno di miglioramenti, però mi sarebbe piaciuto poter fare qualche livello utilizzando anche Rosalinda oppure Sfavillotto come personaggi giocabili, così da dare un po’ di scossa in più al gioco. Anche la colonna sonora è una meraviglia: si adatta perfettamente al gioco e cambia in base alla missione da svolgere, rendendolo molto coinvolgente. 
Se non avete la Wii, non disperate: questo gioco si trova anche per Nintendo Switch insieme ad altri due iconici giochi della saga Mario che, con Galaxy, formano un terzetto formidabile!
Allora, state ancora leggendo questo articolo? Che cosa aspettate? Andate a giocare e divertitevi!