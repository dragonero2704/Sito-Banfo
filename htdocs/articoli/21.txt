Lettera ai miei studenti

“Come dal finestrino di un treno, sfrecciano via brandelli della mia infanzia, scampoli di gioventù, momenti di maturità.
Vividi, rutilanti, vorticosi, policromi.
E d’un tratto una sensazione orribile.
Che non si è afferrato niente.
Lo si è solo sfigurato.
Mai bevuto sino in fondo.
Di rado s’è inghiottito qualcosa, ma senza gustarlo.”

In questi giorni particolari, isolati nelle proprie case, è anche aumentato il tempo dedicato alla lettura. Vecchie letture a volte, come queste “Memorie” dell’immenso regista russo Sergej M. Ejsenstejn, da cui ho preso l’introduzione a questa lettera.

Parole che mi hanno fatto pensare, riflettere e meditare su tutto quello che sta succedendo.

Purtroppo già da qualche studente mi sono arrivate notizie tristi, di lutti che hanno colpito parenti o amici di famiglia.

Ho sentito spesso dire che il dolore rafforza, che un grande dolore può far crescere. Il dolore che ho provato diversi anni fa, e che provo ancora, per la morte di mia madre è stato enorme; mi ricordo di aver pensato che se quello era il prezzo da pagare per “diventare grande” e crescere, avrei preferito non crescere affatto.

In questo momento il dolore ci circonda; il suono delle sirene della Croce Rossa nel silenzio quasi irreale, sta diventando angosciante; le poche immagini ai notiziari televisivi, dalle corsie degli ospedali sono tremende.

Ci è stato chiesto di non uscire da casa se non per motivi particolari e seri. A pensarci non è un grande sacrificio. Quelli di voi che hanno la fortuna di avere ancora nonni anziani avranno sentito racconti della loro gioventù con situazioni ben più gravi. Guerra, fame, paure, incertezza.

Certo che il nostro modo di vivere è stato completamente stravolto. Ma abbiamo anche per la prima volta, forse, la “possibilità” di fermarci e di pensare a come stiamo vivendo.

Nel nostro piccolo pensiamo alla scuola e ci rendiamo conto che era anche tante cose diverse rispetto al compito in classe, alla interrogazione, allo stress, all’alzarci presto al mattino,alla coda all’intervallo in aula sosta, ai pomeriggi passati facendo versioni, studi di funzione, problemi di geometria, letture per preparare l’interrogazione di filosofia o di italiano (le mie biologia e chimica non le studiate mai per cui non le ho inserite nell’elenco).

Siamo un gruppo di persone, una grande comunità che esprime anche la gioia di stare insieme al concerto di Natale, allo spettacolo teatrale di fine anno, alle uscite a teatro o alla Scala, con i ragazzi di mezza Europa con l’esperienza degli scambi con l’estero. Stiamo insieme, siamo nella nostra classe dove entriamo al mattino e sappiamo che qualcuno ci sta aspettando; parliamo, raccontiamo parte di noi, ci consoliamo o ci sfoghiamo; a volte capita anche di innamorarsi.

Beh, siamo coscienti del fatto che tutte queste cose adesso non le abbiamo, ma sappiamo che ci sono e che ci stanno aspettando.

Certo,quando ritorneremo a scuola le cose saranno però diverse. La ferita è profonda, molte persone rimpiangeranno i loro cari, tanti avranno perso il lavoro. Pensiamo all’importanza e al giusto valore delle cose, al piacere di abbracciarsi e di stare insieme. Forse anche da questa terribile esperienza potrebbe nascere una consapevolezza diversa. Un caro saluto a tutti, anche dai miei colleghi, che oltre ad essere tremendi prof, sono anche genitori e figli, che vi pensano e che hanno pure nostalgia dei loro studenti.