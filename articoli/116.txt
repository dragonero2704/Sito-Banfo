Sott`acqua

I mezzi pubblici sono per me una continua sorpresa: ogni giorno salgo su circa quattro pullman (ahimè) e non so in quale nuovo microcosmo mi troverò. Ad esempio, questa mattina ero sicuramente sott'acqua: la luce mattutina entrava a chiazze dai vetri sporchi, sfumando l’azzurro tenue delle 6.50 di polvere e smog, rendendo la visuale leggermente sfocata. Le macchie non identificabili sui sedili sono diventate anemoni sullo sfondo della tappezzeria blu scuro.  Il rollio ritmico e rilassante del motore generava un torpore irresistibile, estingueva ogni traccia del tempo e attutiva i suoni del mondo in superficie, i gesti dell’autista erano rilassati, fluidi, quasi fossero tentacoli di un polpo gli arti che elegantemente cambiavano le marce.                                                                                                                         Persa in questo riflesso abissale, schiacciata tra una creatura bicefala, dotata di un numero non quantificabile di braccia che emetteva schiocchi e risolini (ho capito solo dopo un po’ che si trattava di una coppia intenta a esplorare le rispettive tonsille) e un rugoso vecchietto – gamberetto rattrappito che tentava di schiacciare il pulsante per chiamare la fermata con le dita unte e tremolanti, improvvisamente la voce alla radio ha incrinato la mia bolla di vetro: in ogni frammento di vetro ho intravisto occhi scuri, capelli corti, lacrime e rabbia, cocente dilaniante, straripante rabbia. Ho pensato che una ragazza diciottenne come me, studentessa come me, che sta cercando in qualche modo di costruire il proprio futuro come ora rischia una frustata, percosse, l’incarcerazione, la vita per poter andare a scuola, e che a me, alla fine, è capitato solo un fortunato biglietto alla lotteria dell'universo, come dice qualcuno. 
Ebbene, in Afghanistan le ragazze liceali ancora non possono tornare a scuola: il regime talebano non consente loro di tornare dietro un banco a studiare. Non ci sono pullman, canzoni degli Arctic Monkeys, film mentali tipici di una ragazza o di un ragazzo che abita in un contesto indubbiamente più sereno, accogliente, sicuro dell’India, della Siria, dell'Ucraina, dell’Etiopia.  
E per quanto spossata dai cambiamenti scolastici, dall'accumularsi delle verifiche e dello stress, vorrei solo ricordare, con un pensiero veloce, banale forse, quanto sia smisurata la nostra fortuna: scrivo questo perché mi sembra così facile dimenticarsene, così semplice immergersi ogni giorno nel proprio acquario privato, ognuno con i propri tempi, i propri colori, la sicurezza fluida a preservarci dall’orrore. 
Scrivo per ricordare tutto questo a me stessa, ma anche perché mi sproni e vi sproni a non nascondere la testa sott’acqua, ad abituarci ai suoni attutiti e mai violenti tipici della nostra quotidianità: emergere dalla nostra boccia e guardare è una nostra responsabilità.