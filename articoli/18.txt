BIDEN BEATS TRUMP

Dopo essere stato per otto anni il braccio destro di Barack Obama, Joe Biden torna in carreggiata, conquistando l’ambito posto alla White House. Al suo fianco fa il suo ingresso Kamala Harris, la prima donna e la prima afroamericana a conseguire un titolo vice presidenziale. Joe Biden segnerà la storia come presidente più vecchio, come presidente più votato e come unico presidente che non sia stato preceduto da un concession speech, ovvero un discorso con il quale l’avversario si congratula con il vincitore e ammette la sconfitta. L’uscente Donald Trump, infatti, non ha alcuna intenzione di lasciare la scena politica americana. L’ex presidente ha dato avvio a una guerriglia legale contro Biden, accusando la campagna di brogli. Gli avvocati di Trump hanno già presentato ricorso in cinque stati e il leader dei senatori repubblicani, Mitch McConnell, ha difeso pubblicamente l’ex presidente, affermando che Trump ha ragione al 100% nel contestare l’esito del voto. La causa più importante riguarda lo stato della Pennsylvania, con l’accusa che durante lo spoglio si sarebbe ricorso a un ‘doppio standard’ per valutare i voti in persona e i voti via posta, utilizzando meno rigore nella valutazione di questi ultimi; questo rappresenterebbe, a detta del magnate americano, una violazione costituzionale. L’appello di Trump sembra essere destinato ad arrivare alla Corte Suprema,  dove la maggioranza dei giudici costituzionale è di matrice conservatrice. L’azione di Trump apparentemente è pericolosa, tuttavia le sue accuse non poggiano su alcuna notizia fondata. Social come Facebook o Twitter hanno oscurato le parole dell’ex presidente, definendo i contenuti da lui pubblicati controversi e fonte di fake news. Testate giornalistiche pro Trump, come la Fox di Rupert Murdoch, che inizialmente avevano stigmatizzato l’azione di Twitter e Facebook, definiti da questi come privati che pretendono di essere giudici del bene comune, hanno preso le distanze dalle parole dell’ex presidente. Neil Cavuto, un conduttore della Fox News, ha infatti interrotto un collegamento con la Casa Bianca, nel quale la portavoce di Trump sosteneva che i democratici avessero rubato le elezioni. Il magnate americano non ha terreno fertile sul quale coltivare i suoi capricci, mentre gli avvocati di Biden stanno valutando azioni legali contro l’amministrazione Trump. Il New York Times riporta che il nuovo presidente non starebbe ricevendo i briefing quotidiani dell’intelligence, precisando che sebbene Biden non sia tenuto a essere messo al corrente di questioni di sicurezza nazionale, tuttavia sin dal 1968 tutte le precedenti amministrazioni hanno autorizzato i neo presidenti ad avere il briefing subito dopo la vittoria. L’amministrazione Trump sta palesemente ostacolando il trasferimento dei poteri. Nonostante la guerriglia iniziale scatenata dall’uscente Trump, questi da settimane ha smesso di tartassare il Paese. Sappiamo che il 24 novembre avrebbe dovuto recarsi a Gettysburg, in Pennsylvania, dove, appoggiato da una folla di repubblicani in fermento, avrebbe dovuto continuare la sua campagna di contestazione del voto. Tuttavia il volo è stato cancellato all’ultimo e, nonostante Trump non riconosca ancora Biden come presidente in carica, egli sembra essersi arreso. Al contrario, Biden sembra essere molto ottimista.  
“Diamoci una mano a vicenda” ha detto Biden ai sostenitori di Trump, durante il discorso della vittoria. Il suo è un appello alla cooperazione, all’unità, vuole essere un presidente in grado di unire e non di dividere, “un presidente che non vede Stati rossi o Stati blu, ma solo gli Stati Uniti d’America”. Punto centrale del discorso è stato il riferimento alla pandemia; Biden ha intenzione di guarire il paese, sia dal virus che dal periodo buio che ha vissuto, con la speranza di ripartire più forti di prima. Il presidente ha già istituito una task force di scienziati e di esperti per contrastare l’epidemia. 
E anche durante il Thanksgiving Day, Biden parla della festività come un’occasione per ritrovare l’unità del Paese, e per curare questo dal virus che ha ucciso più di 260mila americani. Biden esorta i suoi connazionali a non arrendersi alla stanchezza e ad indossare la mascherina, azione da egli definita come “un atto di patriottismo”.  
Come ha reagito il popolo americano alla vittoria di Biden?
Una parte dell’America è in festa, e questo è testimoniato dall’atmosfera goliardica che ha regnato sovrana nelle grandi metropoli i primi giorni dopo il risultato delle elezioni: cortei, sit-in e marce sembravano spazzare via le tonalità grigie dell’ultimo anno. Tuttavia, la transizione sofferta dei poteri e un paese profondamente lacerato, sembrano presagire una presidenza dai contorni deboli. Il Senato sembra ormai rimanere in mano ai repubblicani e questa precarietà, sottolineata da una debole maggioranza, si rifletterà sicuramente sul territorio statunitense. Se Obama, con un Congresso ampiamente schierato a suo favore non riuscì a rimettere in sesto l’America, come riuscirà a farlo Joe Biden? 
È un inizio travagliato, il nuovo presidente deve dimostrare di essere in grado di ricoprire il ruolo conquistato e non deve deludere gli 80 milioni di americani che pendono dalle sue labbra. Plasmato da un passato difficile e da diverse sconfitte, riuscirà il neo presidente ad avere la sua rivincita? 
