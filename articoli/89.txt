Relationships 101

La nostra società di oggi è fondata su due grandi miti: il lavoro e l’amore. La produzione letteraria e cinematografica non ha fatto altro che ricordarci questo. Da una parte, la rappresentazione dell’eroina moderna è quella della donna intraprendente, che rincorre i suoi impegni in una grande città arrivando ai vertici di un’importante azienda. Dall’altra, il ragazzino liceale impacciato che riesce a completare la sua metamorfosi vincente solo vivendo la storia d’amore perfetta.
Oggi soprattutto l’amore è ovunque, perché a differenza del lavoro coinvolge tutti. Sin da bambini tutti ci hanno chiesto come si chiamasse il nostro fidanzatino o fidanzatina, ma, se all’asilo la risposta era irrilevante, con il tempo acquisisce sempre più peso. Il mito del primo grande amore prima della fine del liceo genera pressione, non viverlo appare un fallimento personale agli occhi degli altri coetanei, degli adulti e spesso di sé stessi.
Però nella realtà molto più libera in cui viviamo i limiti rispetto alle scelte individuali in amore sono sempre meno, sempre più labili. E’ quindi tempo di considerare tanto valida la scelta del non impegnarsi, o almeno non ancora, quanto quella di vivere un amore totalizzante. E così gli adolescenti si dividono in due e ogni parte costituisce l’incubo dell’altra. Quelli pronti a vivere solo lunghe storie d’amore e quelli non ancora pronti o che non vogliono iniziare relazioni serie. Per chi se lo stesse chiedendo, no, non esiste la terza categoria, quella degli indecisi, loro sono solo ragazzi che non hanno abbastanza coraggio di ammettere, spesso anche a loro stessi, di far parte del secondo gruppo.
Questa divisione non è però sufficiente a descrivere la situazione attuale. Questo perchè i ragazzi hanno spesso una visione distorta delle ragazze. Nell’immaginario comune nelle due categorie tutte le ragazze si trovano nel gruppo delle inguaribili romantiche che dal primo giorno sognano gesti plateali, rose, mentre tutti i ragazzi sarebbero quelli che pensano solo a divertirsi. Come in tutte le circostanze in cui non si vedono le sfumature della realtà, ma tutto solo “bianco e nero”, si sta sbagliando. Ma questa concezione è talmente diffusa da influenzare il comportamento di molti. I ragazzi sono convinti che debbano nascondere le loro vere intenzioni dietro al clichè dell’ innamorato perso, e, avendo ottenuto ciò che volevano, finire tutto prima o poi. Ma la società sta cambiando: anche diverse ragazze non vogliono relazioni serie e fortunatamente si sta iniziando a eliminare l’idea per cui queste siano “facili”. La soluzione sarebbe così semplice eppure quasi mai adottata: essere sinceri. Il risultato potrebbe sorprendere perchè, se sin dall’inizio si sapessero le intenzioni dell’altro, la frequentazione inizierebbe più consapevolmente.
Inoltre, non è una novità che le ultime innovazioni ci hanno cambiati anche negativamente. I social, il telefono continuano a ridurre il nostro tempo di attenzione massimo e siamo sempre meno abituati ad aspettare, avendo tutto subito dalla tecnologia, ma, purtroppo, le persone non funzionano così. Si crea una situazione che porta una persona della coppia a percepire la pressione dell’impazienza dell’altro. Si può pensare che ciò riduca il tempo per iniziare una relazione seria, ma oggi più che mai la conclusione più ovvia parlando di amore non è mai quella vera.
L'aver sdoganato la sacralità dei gesti, di un bacio, porta alla difficoltà del definire l’inizio di una storia. Gli atti di questo tipo hanno più valore per il piacere, il divertimento istantaneo che provocano che per un significato profondo, non hanno più grande peso a livello sentimentale. Sempre più ragazzi poi sono spaventati dal definire una relazione e così dura sempre di più quel limbo indefinito a metà tra l’amicizia e l’amore. Farsi spingere passivamente dall’andamento degli eventi, dal “dai vediamo come va”, non è però la soluzione. Posticipare continuamente un confronto sulle intenzioni dei due non aiuta. Ancora una volta la soluzione è una quanto più tempestiva sincerità da entrambe le parti. Ma a noi ragazzi evidentemente non piace la via facile, che non ferisca nessuno; e perciò continueranno a lungo fraintendimenti e delusioni.