Recensione di “Una vita come tante”

Una vita come tante dice il titolo. La vita di quattro ragazzi, in particolare di uno di loro, Jude. Una vita
che, disperata, tenta continuamente di essere come tante, fallendo. Dolore, traumi, delusioni, bugie e
paura intrappolano questa vita. Lei che, ogni tanto, sporadicamente, riesce a comporsi di attimi di felicità
“sacra, lungamente cercata e unica”. Una vita particolarmente ardua nel caso di Jude, il personaggio
principale. Tutto gira intorno a Jude che è troppo bello, troppo complesso, troppo strano, troppo
riservato. Jude è troppo. I sentimenti che provo per il suo personaggio sono un misto di ammirazione,
amore e un enorme senso di protezione. E questo è ciò che anche i suoi migliori amici provano per lui.
Lo prova JB, giovane artista tipicamente newyorkese, pieno di ambizioni e incline a compiere errori di cui
si pente amaramente subito dopo. Lo prova anche Malcom, architetto e amico gentile, sempre buono e
disponibile. Infine, lo prova anche Willem, classico ragazzo perfetto: talentuoso attore, incredibilmente
attraente, dolce e divertente. Willem alleggerisce la vita di Jude, donandogli quei pochi veri sorrisi che
quest’ultimo si permette di fare. Se dovessi scegliere una sola parola che permetta di comprendere a
fondo il libro, questa non sarebbe “tristezza”, né “dolore” o “sofferenza”. Sceglierei “libertà”. Il modo in cui
i personaggi si sentono continuamente intrappolati (nelle loro vite, nelle loro paure, nelle loro relazioni o
nella loro monotonia) esprime vivamente questo disperato desiderio di libertà. L’arrivare a essere
completamente liberi e scarcerati sembra una meta inavvicinabile, che i personaggi cercano spesso di
raggiungere, anche attraverso l’amore: “Era questo che dovevi fare, quando amavi una persona:
restituirle la sua libertà.” Questo senso di libertà è così forte, che sono arrivata io stessa a provarlo. Ciò
che più mi ha colpito del libro è stata proprio l’empatia totale che ho sperimentato per i personaggi, i
quali mi hanno trasmesso emozioni come la paura e l’odio, che si sono quasi impossessate di me come
di Jude: “Paura e odio, paura e odio: era come se riuscissi a provare solo quei sentimenti.” Tale empatia
è dipesa dalla chiarezza da cui il libro è caratterizzato: frasi facilmente comprensibili, assenti però di
povertà letteraria o di bravura da parte della scrittrice. La semplicità dello stile catapulta nella storia,
rendendola preziosa. Perché è così che definirei questo libro: prezioso. Prezioso come la libertà,
l’amore, la felicità e la serenità che, come il libro evidenzia, sono rare e incredibilmente speciali.