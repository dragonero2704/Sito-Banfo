“Il Giovane Holden”, manifesto della nostra età

“Il Giovane Holden” di David Salinger, scritto nel 1951, è un romanzo piuttosto breve nel quale il protagonista, il sedicenne Holden Caufield, racconta di ciò che ha vissuto nell’arco di circa tre giorni, dopo aver lasciato la scuola. 
Nonostante sia stato scritto negli anni 50, questo libro è estremamente attuale e si può quasi considerare un manifesto universale dell’età adolescenziale. Nel romanzo Holden racconta tutto ciò che vive in prima persona, facendo luce su molti degli aspetti controversi di questo periodo della vita di ciascuno, portando anche a riflettere maggiormente su tematiche legate al nostro ruolo nella società, alla complessità della psiche umana, alle nostre relazioni ed al più semplice affetto, temi comuni nelle nostre vite, che però spesso diamo per scontati e sui quali quindi non riflettiamo. Il cuore di questo libro è infatti la sua profondità che va oltre le apparenze. Il protagonista, con un tono abbastanza disinteressato e naturale, esprime sempre il suo pensiero interiore, che, nonostante la giovane l’età, risulta essere molto profondo e va a scavare nell’animo umano facendo aprire gli occhi al lettore sulla società nella quale viviamo, che sia quella di oggi o che sia quella della metà del secolo scorso. Il romanzo, seppure possa sembrare “il racconto di un ragazzo che lascia la scuola” è in realtà una narrazione intima di crescita personale, che non è vissuta dal solo protagonista, ma anche dal lettore, che con questo libro intraprende un percorso di crescita personale.
“Il giovane Holden” ha avuto un inaspettato effetto estremamente positivo su di me. Mi ha spronato a dare di più nelle mie passioni e mi ha aiutato ad aprire gli occhi sull’importanza dell’analisi interiore delle persone che conosco, portandomi ad andare oltre le apparenze (il che viene spesso dimenticato al giorno d’oggi). Inoltre, parlandone con alcuni coetanei, ho capito che non esiste una singola interpretazione del libro perchè, in base all’esperienza personale, il romanzo può essere interpretato in modi differenti, addirittura negativi per alcuni. Questo è purtroppo il motivo per cui trovo abbastanza difficile il consigliarne a tutti la lettura. Penso che il modo per apprezzare maggiormente il libro sia leggerlo partendo dalla consapevolezza del suo significato. Per chi volesse leggerlo infatti, consiglio di partire vedendolo non come un semplice racconto di ciò che un ragazzo vive, ma di come lo vive. Come disse la mia prof di italiano: “il giovane Holden è un libro molto maturo, nonostante la sua apparente semplicità, e quindi c’è chi lo apprezza molto e a chi proprio non piace”. Un mio consiglio per riuscire bene nella lettura di questo romanzo è quello di accettare il patto narrativo così per come è presentato: se la concezione del mondo che ha il narratore è molto diversa da quella del lettore e questi non è disposto a cambiare prospettiva, il romanzo non potrà essere di certo apprezzato, in quanto si metteranno in questione tutte le scelte del protagonista. Prima della lettura bisognerebbe quindi “svuotare” la nostra concezione del mondo e prendere il libro totalmente dagli occhi del protagonista per capirne i pensieri, le scelte e le riflessioni. 
In conclusione penso che, se preso nell’ottica giusta, questo libro possa essere apprezzato e magari portare qualcosa di positivo a tutti, ed è per questo che lo consiglio. Inoltre il tono del protagonista è estremamente colloquiale, il che rende la lettura estremamente scorrevole e spesso divertente. Posso affermare che questo sia uno dei migliori libri che io abbia mai letto e spero che chi di voi decida di leggerlo possa apprezzarlo altrettanto.