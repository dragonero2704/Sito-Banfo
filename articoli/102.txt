Attimi sono

Cinisi. 1963. Peppino, il migliore picciriddu della famiglia Impastato, chiede a sua madre Felicia cosa abbia provato lo zio Manzella (capomafia condannato a essere spodestato da Tano Badalamenti) durante esplosione dell’Alfa Romeo riempita di tritolo che lo ha sdegnosamente ucciso.                                                                                              La risposta laconica, secca: “Niente. Attimi sono”.                                                                                                                                                                              E, ancora una volta, il rifiuto di dire la verità per proteggere chi si ama prende il sopravvento, una costante che appare inscindibile dai geni degli abitanti di Cinisi, che costituiscono un microcosmo a parte nel quale il modo più veloce per collegare due punti non può essere una rapida linea dritta ma necessariamente una sinuosa autostrada, un luogo lontano in cui la legge viene modellata dalle mani della mafia, che sembrano invincibile e insostituibili. Peppino Impastato sputa addosso a tutto il sistema mafioso: grida, manifesta, scrive, fonda Radio Aut, ricettacolo rosso di giovani che rifiutano di scendere a patti con la realtà putrida di Cinisi, utilizzando il sarcasmo nella sua accezione primordiale: la lacerazione della carne, volta allo smembramento e alla denigrazione dell’organismo mafioso. Oltraggi che non restano impuniti, che scatenano conseguenze che sfumano sempre più verso il rosso sangue; i legami familiari si incrinano a tal punto da portare il padre Luigi a cacciarlo di casa e la madre Felicia a riaccoglierlo di nascosto, ogni volta, in quella casa che dista appena cento passi dall’abitazione del capomafia, rapporti complessi che non sanno districarsi tra il desiderio imperioso di proteggere il proprio figlio e l’emancipazione dai legami mafiosi ( il padre di Peppino verrà definito “il mio migliore amico” da Tano Badalamenti durante il processo).                             La morte improvvisa del padre, il rapimento di Aldo Moro, la degenerazione degli eventi che si conclude con l’omicidio di Peppino, ordinato da Tano Badalamenti e camuffato prima da attentato, poi da suicidio.                                                                  9 maggio 1978. Il corpo dilaniato dalla dinamite, le rotaie del treno interrotte e un cratere come una bocca spalancata, le mascelle slogate a raccontare, ancora una volta, la verità, sono ciò che viene limpidamente archiviato come attentato, subito, nel tentativo (duraturo ma inutile) di ridurre la vita di Peppino a degli “attimi” facili da cancellare.                                                                                                                                                                      Ma la mafia non si preoccupa solo di scavare tombe per i corpi, seppellisce anche la verità: solo dopo “un quarto di secolo”, come dice Giovanni Impastato in un’intervista alla Rai, si conosce veramente la verità, solo l’11 aprile del 2002 a Gaetano Badalamenti viene comminato l’ergastolo.                                                                                                          Oggi, Giovanni Impastato ricompone i brandelli del cadavere del fratello maggiore attraverso le parole: testimonia scrivendo libri e incontrando ragazzi nei quali rivede la scintilla di Peppino, o nei quali vuole farla scoccare, prolungando quegli attimi in cui si è consumata l’ingiustizia di una vita sacrificata alla verità. 