Primavera

La primavera non si manifestò per lungo tempo. Si avvicinò piano, come quando ci si trova davanti a un animale ferito e pericoloso, verso il quale è necessario muoversi con cautela, un passo silenzioso alla volta. Nessuno se ne accorse, i lunghi cappotti chiusi a proteggere battiti fragili, i fazzoletti sempre nelle tasche per asciugare nasi e lacrime, gli sguardi bassi di chi ha fretta, di chi ha paura, di chi cerca una nicchia nella quale raggomitolarsi e dormire per sempre per dimenticare gli incubi. Ma, mentre cammini, una nuvola si apre/ all’improvviso, viene giù acqua e le gocce sciolgono l’intricato nodo spinoso di pensieri dei quali non avevi nemmeno notato l’ingombranza; ma adesso che non ci sono più riesci a percepire chiaramente quanto spazio occupavano, quanto fastidio causavano, quanti sorrisi arginavano.                                                                                                                                                                         Finalmente senti il nome, lo dice qualcuno ma non ricordi bene chi, distratto come sei dai rumori introno a te, clacson, orologi, suonerie di cellulari. Primavera. Un’invocazione insopprimibile porta la tua voce a pronunciare sottovoce un desiderio di gioia, rinascita e bellezza. Lascia cadere le note/ che porteranno i frutti, /e passa con cura il tuo pennello/d’oro di foglia in foglia. Respiri profondamente, assaporando ogni sfumatura nuova e pura che aleggia nell’aria. Allora, camminando sul selciato/della città, si vedono le strade scintillare/ sotto il sole. 