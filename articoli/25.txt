Perù: sull'orlo del baratro

Nell’ultimo mese il Perù è scivolato in una crisi senza precedenti, indotta non solo dall’emergenza sanitaria mondiale, ma anche da una situazione politica del tutto precaria. 
Lunedì 16 novembre, Francisco Sagasti, esponente moderato del partito Morado, ha giurato come capo dello Stato ad interim ed è stato eletto come nuovo presidente del Perù in attesa delle elezioni del prossimo 11 aprile. In una sola settimana, Sagasti, è il terzo presidente che si trova a governare il Paese. 
Infatti, l’ex presidente Martin Vizcarra, in carica dal marzo del 2018, è stato destituito dal Parlamento Peruviano lo scorso novembre con l’accusa di aver intascato una serie di tangenti tra il 2014 e il 2015, quando era governatore del Moquegua. Le accuse mosse dal Parlamento nei confronti di Vizcarra sembrerebbero essere del tutto infondate; infatti, il presidente, appena nominato, aveva promosso un referendum volto a contrastare la corruzione, da anni dilagante nel paese andino. Suddetto referendum, approvato dagli elettori, non era stato ratificato dalla Camera, probabilmente perché avrebbe palesato molti casi di corruzione tra i deputati stessi. Alla luce dei fatti occorsi risulta del tutto evidente il paradosso celato dalle accuse mosse: un presidente divenuto celebre per la sua campagna anti corruzione come potrebbe aver intascato tangenti?   Martin Vizcarra aveva ottenuto un consenso del 78⁒, la sua destituzione è stata la goccia che ha fatto traboccare il vaso. Il Parlamento ha eletto al suo posto Manuel Marino, il quale si è dimesso dall’incarico dopo appena 5 giorni, portando a termine il più breve mandato della storia sudamericana in un capitolo dalle note dolenti. La presa di potere del Parlamento non è passata inosservata: infatti, i peruviani, considerando l’elezione di Marino come un colpo di Stato, sono scesi nelle piazze a protestare, scatenando una violenta reazione della polizia. Nella capitale le proteste si sono tradotte in scontri, culminati nella morte di due studenti universitari per mano delle forze armate. I feriti abbondano e la polizia è accusata di abuso di potere e violenza; circolano in rete diversi video nei quali le forze armate utilizzano gas lacrimogeni e proiettili di gomma contro la folla pacifica. Dopo la morte dei due giovani manifestanti 13 ministri hanno rassegnato le dimissioni e Manuel Marino consequenzialmente è stato costretto dal Parlamento a dimettersi. 
Francisco Sagasti si trova ora a governare un paese dilaniato dal disastro istituzionale delle ultime settimane, figlio di anni di precarietà della classe politica. 
I sei presidenti che hanno governato negli ultimi 30 anni sono stati accusati di corruzione: tre sono indagati, uno è in esilio, uno è in carcere, mentre il socialista Alan Garcia si è suicidato prima di essere condannato. 
Inoltre, la situazione sanitaria non è d’aiuto: la pandemia è stata fatale per il paese. 
Il Perù, per diversi mesi, è stato il paese con il rapporto numero di morti-popolazione più alto al mondo: ad oggi i decessi registrati sono 35.000. Il governo Vizcarra aveva inoltre imposto un rigido lockdown che tuttavia non è bastato a evitare il collasso delle strutture sanitarie. La pandemia ha messo in luce le difficoltà strutturali del paese, causate da anni di governi scadenti. Mancano le terapie intensive, gli ospedali per settimane sono rimasti senza ossigeno e il personale sanitario senza dispositivi di protezione. 
Milioni di lavoratori si sono ritrovati senza niente, disoccupati, privi di un reddito fisso, un terzo delle attività commerciali è a rischio chiusura e gli analisti prevedono un crollo del Pil che supera il 12⁒. 
Il futuro del paese è nelle mani di Sagasti, la ripartenza del Perù è in questo momento comparabile alle dodici fatiche di Ercole. 