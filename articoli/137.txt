I peluches

Quasi tutti da piccoli abbiamo avuto un peluche, il nostro oggetto preferito di cui non riuscivamo a fare a meno.  
I peluches, come dimostrato da diversi studi, hanno un ruolo molto importante nello sviluppo e nell'indipendenza dei bambini. Sono, infatti, oggetti transizionali, cioè oggetti che forniscono conforto psicologico ai bambini sostituendo progressivamente il legame madre-figlio. 
Grazie alla loro morbidezza e alla loro forma aiutano i più piccoli a sentirsi più sicuri di sé, ad affrontare nuove esperienze e a sentirsi rassicurati in momenti importanti per lo sviluppo della loro indipendenza come, ad esempio, quando devono imparare a dormire nel loro letto o in stanza da soli. Negli ultimi tempi i peluches sono molto usati anche negli asili per aiutare i bambini a passare la giornata separati dai genitori. Molti ragazzi, arrivati all’adolescenza, decidono lasciare da parte i peluches ma altri continuano a tenerli con sè; secondo diversi sondaggi almeno il 20% degli adulti li conserva e li continua ad utilizzare. I motivi sono tanti e diversi: riducono i sentimenti negativi, come ansia, stress e solitudine, portano sicurezza e conforto durante periodi difficili, rafforzano l’autostima e, strano ma vero, aiutano a russare di meno e ad avere comportamenti in generale meno scorretti. Gli effetti positivi che derivano dall’abbracciare i peluches sono molto simili a quelli che si provano abbracciando una persona secondo il principio della "Hug Therapy" o terapia dell'abbraccio. Stringere tra le braccia una persona o un oggetto, in questo caso un peluche, ma è molto comune usare anche coperte o cuscini, fa aumentare i livelli di ossitocina, l’ormone dell’amore e del benessere e, di conseguenza, si riducono le emozioni negative.  
Toccare i peluche permette anche di mitigare gli effetti dell’esclusione sociale e aumentare i comportamenti prosociali, come dimostrato dall’esperimento Kenneth in cui sono state analizzate le reazioni di 181 studenti, alcuni dei quali erano stati manipolati per sentirsi socialmente esclusi, mentre guardavano e toccavano un orsetto di peluche. 
In conclusione, se hai un peluche è perfettamente normale e, durante le giornate difficili, un suo abbraccio ti farà stare un po' meglio. Se, però, utilizzare un peluche diventa una fonte di angoscia o di imbarazzo, è bene separarsene anche se può sembrare difficile.