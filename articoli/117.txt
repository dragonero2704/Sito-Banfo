Il cane che guarda le stelle

“I cani ci amano in modo sincero, da farci quasi sentire in colpa… “
“Io penso che ogni cane abbia un padrone scelto dal destino, ancora prima di nascere.”
Il cane che guarda le stelle (slice of life commovente), dal Giapponese “Hoshi Mamoru Inu”, è un manga di Takashi Murakami e racconta della vita di un cane di nome Happy e il suo papà, Yoshio Maeda, dal punto di vista del cane. Nonostante la vita travagliata del padre; i due continueranno ad amarsi incondizionatamente. È una visione introspettiva della crudele realtà della vita vista da un cane che non solo porta il lettore a rivedersi nei vari personaggi, ma che fa anche riflettere sul concetto di felicità, solitudine e morte. Dal punto di vista di Maeda, egli perde tutto nella vita: una figlia che cresce ribelle, la moglie gli chiede il divorzio ed egli perde il lavoro. Solo e disoccupato, prende il suo cagnolino e inizia un viaggio con il poco che ha. Mentre la storia non ci è raccontata dal punto di vista del padre, il cane, ignaro della gravità della situazione, continua a guardare con occhi dolci il suo padrone. 
Nella seconda parte cambia la storia, infatti le vite dei due protagonisti del primo racconto si scontrano con un cinquantenne di nome Okutsu per motivi di lavoro. Anche egli si mette in viaggio accompagnato soltanto dai suoi ricordi d’infanzia e le memorie dei nonni, del campo di girasoli e del cane che gli venne portato come riempitivo di un vuoto affettivo. Tutto questo spinge indietro alla copertina del manga, appunto un cane che guarda le stelle in un campo di girasoli, come se volesse acchiapparle pur sapendo che non ce l’avrebbe mai fatta.
I disegni sono un po’ grezzi: mentre i cagnolini sono disegnati in maniera molto tenera, la cosa inquietante è che gli esseri umani sono più abbozzati, risultando quasi caricaturali. Questo mette a disagio particolarmente perché racconta di uomini, ma anche di donne nel seguito, che tra le incombenze della loro esistenza hanno avuto la fortuna di accogliere nella loro vita un cane. Un manga strappalacrime adatto a tutte le età, il cui seguito si chiama “Il cane che guarda le stelle Racconti”.